---
layout: default
title: Menettelyt
parent: Pelaajan opas
grand_parent: Toinen laitos
---

# Menettelyt

## Luolaston tutkiminen

### Perusteet

- Luolaston tutkimuskierros (ks. alla) on jaettu **Vuorojen**, **Toimien** ja niiden seurauksien tapahtumasarjaan.
- Hahmo voi **vuorollaan** liikkua soihtunsa valaisemaa aluetta vastaavan matkan (noin 12 metriä) ja suorittaa yhden **toiminnon**. Pelaajat voivat käyttää **toimintonsa** liikkuakseen enintään kolme kertaa tuon matkan verran, vaikka tämä kasvattaakin mahdollisuutta [**Luolaston tapahtumat**](#luolaston-tapahtumat) -taulukon heitolle.
- **Vartijan** tulisi kertoa itsestään selvät tiedot alueesta ja sen vaaroista ilman esteitä ja ilman kustannuksia. Nopea tai varomaton liikkuminen voi lisätä mahdollisuutta kohdata vaeltava hirviö, joutua ansaan tai [**Luolaston tapahtumat**](#luolaston-tapahtumat) -taulukon heitolle.

> Vaikka tässä käytetään termiä "luolasto", se voi tarkoittaa mitä tahansa vaarallista paikkaa (kartanoita, maalaistaloja, seikkailun tapahtumapaikkaa jne.).

### Luolaston tutkimiskierros

1. **Vartija** kuvailee mitä seurueen ympärillä on, mukaan lukien mahdolliset välittömät vaarat (taistelu, ansat, yllätykset jne.). Tämän jälkeen pelaajat ilmoittavat hahmojensa aiotut liikkeet ja **toiminnot**.
2. Vartija ratkaisee jokaisen hahmon **toiminnot** samanaikaisesti, yhdessä jo mahdollisesti käynnissä olevien **toimintojen** kanssa. Muista, että Kohtalon Noppa voi olla hyödyllinen työkalu aina kun Vartija on epävarma!
3. Pelaajat kirjaavat ylös kaikki resurssien menetykset ja kaikki uudet olotilat (esim. esineiden käyttö, _puutostilat_ jne.). Tämän jälkeen kierros alkaa alusta. Tarvittaessa **Vartijan** tulisi tehdä heitto [**Luolaston tapahtumat**](#luolaston-tapahtumat) -taulukolla. Pidä maalaisjärki mielessä tuloksia tulkittaessa!

### Luolaston tapahtumat

Luolaston tutkiminen on aina vaarallista, ja ajankulkua on aina punnittava tarkkaan paikan asukkaiden herättämisen, luonnonvaarojen ja suurempien vaarojen riskiä vastaan.
Kun seurue:

- Viettää useamman kuin yhden luolastokierroksen samassa huoneessa tai paikassa
- Liikkuu pikaisesti tai varomattomasti huoneessa
- Siirtyy uudelle alueelle, tasolle tai vyöhykkeelle
- Aiheuttaa kovaäänisen häiriön

#### Tee heitto alla olevaa taulukkoa käyttäen

|       |                 |                                                                                                                                                 |
| :---: | :-------------: | :---------------------------------------------------------------------------------------------------------------------------------------------: |
| **1** | **Kohtaaminen** | Heitä kohtaamistaulukkoa. Mahdollisesti **vihamielinen**. (Katso [Reaktiot](/second-edition/players-guide/core-rules/#reaktiot).)               |
| **2** |    **Merkki**   |                                                    Johtolanka, jälki, hylätty piilopaikka, haju, uhri jne. löytyy.                              |
| **3** |  **Ympäristö**  |                                    Ympäristö muuttuu tai vakavoituu. Vesi nousee, katot romahtavat, rituaali lähestyy loppuaan jne.             |
| **4** |   **Menetys**   |                                Soihdut sammuvat, käynnissä oleva loitsu raukeaa jne. Seurueen on ratkaistava vaikutus ennen jatkamista.         |
| **5** |   **Uupumus**   |                        Seurueen on levättävä (mikä aiheuttaa toisen heiton tässä taulukossa), lisättävä **Väsymys** tai syötävä muona-annos.    |
| **6** |  **Hiljaisuus** |                                                        Seurue on toistaiseksi vielä yksinään (ja turvassa).                                     |

### Toiminnot

- **Toiminnot** ovat mitä tahansa ei-passiivista toimintaa, kuten _ansojen etsiminen_, _ovien avaaminen_, _vaaran varalta kuunteleminen_, _loukun purkaminen_, _vihollisen kanssa taisteleminen_, _loitsiminen_, _ansan väistäminen_, _pakeneminen_, _lepääminen_, jne.
- Joihinkin **toimintoihin** liittyy erityissääntöjä (ks. alla), kun taas toiset voivat kestää useita **vuoroja**.
- Äänekkäät tai huomiota herättävät **toiminnot** voivat myös johtaa **kohtaamisen** luolaston asukkaiden kanssa.

#### Etsiminen

- Hahmo voi käyttää **vuoron** suorittaakseen _perusteellisen_ etsimisen **yhden** esineen tai paikan alueella, paljastaen kaikki olennaiset piilotetut aarteet, ansat, salaovet jne.
- Suurempien huoneiden ja vaikeiden tai monimutkaisten luolastojen maaston kunnollinen etsiminen voi viedä muutaman **vuoron**.
- Huoneen tutkiminen _ensiksi_ on turvallisempi tapa tutkia luolastoa, mutta sillä on kova hinta: aika.

#### Lepo

- Hahmo voi viettää vuoron **leväten** palauttaakseen kaiken **HP**:n.
- Valonlähde ja _turvallinen paikka_ tarvitaan **lepäämiseen**. Nykyinen tai lähestyvä vaara tekee **levon** mahdottomaksi.
- **Lepo** ei palauta **Väsymystä**, koska on mahdotonta turvallisesti **Leiriytyä** luolastossa.

## Paniikki

- Hahmo, joka on vihollisten ympäröimä, pimeyden peittämä tai joka kohtaa suurimmat pelkonsa, voi kokea _paniikkia_. **WIL** **pelastusheitto** on yleensä tarpeen, jotta vältytään otteen menettämiseltä ja _paniikkiin_ joutumiselta.
- _Paikoivan_ hahmon on tehtävä **WIL** **pelastusheitto** selvitäkseen olotilastaan **toimintona** omalla **vuorollaan**.
- _Panikoivalla_ hahmolla on 0 **HP**:tä, hän ei toimi taistelun ensimmäisellä kierroksella ja kaikki hänen hyökkäyksensä ovat _heikentyneitä_.

### Luolaston osat

#### Valaistus

- Soihdut ja muut vastaavat valonlähteet valaisevat ympärilleen 12 metriä luolastoa ja sen ulkopuolella näkyy vain hämäriä ääriviivoja esineistä. Soihdut palavat, kunnes hahmo tai ympäristö sammuttaa ne.
- Soihtu voidaan sytyttää 3 kertaa ennen kuin se hajoaa pysyvästi. Lyhty voidaan sytyttää uudelleen 6 kertaa per öljykannu, mutta se vie enemmän varustepaikkoja.
- Hahmot, joilla ei ole valonlähdettä, voivat kärsiä _paniikista_, kunnes heidän tilanteensa paranee.

#### Ovet

- Ovet ja sisäänkäynnit voivat olla lukossa, jumissa tai kokonaan tukossa. Hahmot voivat yrittää pakottaa oven auki (tai kiilata sen kiinni) käyttämällä saatavilla olevia välineitä (piikkejä, liimaa) tai raakaa kykyä.
- Seurueen marssijärjestys määrää, keneen vaikuttaa eniten mitä oven takana on.
- Hahmo voi huolellisen havainnoinnin (kuuntelun, haistamisen jne.) avulla tunnistaa elonmerkkejä ja muita vaaroista lähellä olevien ovien ja seinien läpi.

#### Ansat

- Varovaiselle hahmolle tulisi kertoa kaikki mahdollinen tieto, joka antaisi hänelle mahdollisuuden _välttää_ ansan laukaiseminen. Tietämätön hahmo laukaisee tarinankerronnan mukaisesti ansan tai muuten siihen on 2/6 mahdollisuus.
- **Ansat** voi yleensä havaita huolellisesti **etsimällä** huonetta.
- Ansojen aiheuttama vahinko kohdistuu Kykyihin (yleensä **STR** tai **DEX**) eikä **HP**:stä. Panssari voi vähentää vahinkoa, mutta vain jos se on käy järkeen (esim. kilpi ei vähennä myrkyllisen kaasun aiheuttamaa vahinkoa).

## Erämaan tutkiminen

### Vahtivuorot

- Päivä on jaettu kolmeen **vahtivuoroon**, joita kutsutaan _aamuksi_, _iltapäiväksi_ ja _yöksi_.
- Jokainen hahmo voi valita _yhden_ [**Erämaatoiminnon**](#toiminnot-erämaassa) per **vahtivuoro**.
- Jos hahmot jakautuvat, kutakin ryhmää käsitellään itsenäisenä kokonaisuutena.

### Karttapisteet

- Kartan mahdollisia määränpäitä kutsutaan **pisteiksi**.
- Kahden kartan **pisteen** väliseen matkaan saattaa kulua yksi tai useampi **vahtivuoro**, riippuen reitistä, maastosta, säästä ja seurueen tilasta.
- Seurueella on karkea käsitys siitä, millaisia haasteita määränpäähän pääseminen sisältää, mutta harvoin mitään yksityiskohtia.

### Matkan kesto

Matka-aika Cairnissa lasketaan vahtivuoroina, jotka on jaettu kolmeen kahdeksan tunnin jaksoon päivässä. Koska useimmat seurueet päättävät kuitenkin viettää päivän kolmannen vahtivuoron lepäämällä, voidaan "päivää" käyttää lyhenteenä matka-ajalle.

Kahden pisteen välisen etäisyyden määrittämiseksi yhdistetään kaikki reitin, maaston ja sään vaikeustaulukoiden sakot ottaen huomioon kaikki muutokset näihin osiin matkan edetessä. Vesiväylien kautta kulkemista varten katso ympäröivän maaston vaikeusaste. Erityisen laajalle maastolle määritä matkaan enintään +2 vahtivuoron sakko.

Sää, maasto, pimeys, loukkaantuneet seurueen jäsenet ja muut esteet voivat vaikuttaa matkustamiseen tai jopa tehdä sen mahdottomaksi! Joissain tapauksissa seurue voi joutua lisäämään **Väsymystä** tai käyttämään resurssejaan pitääkseen vauhtinsa yllä. Ratsut, oppaat ja kartat voivat lisätä ryhmän matkanopeutta tai jopa mitätöidä tiettyjä sakkoja.

### Reitin vaikeusaste

|            |                |                              |
| ---------- | -------------- | ---------------------------- |
| **Reitti** | **Sakko**      | **Eksymisen todennäköisyys** |
| Tiet       | Ei mitään      | Ei mitään                    |
| Polut      | +1 Vahtivuoro  | 2/6                          |
| Erämaa     | +2 Vahtivuoroa | 3/6                          |

|                   |                |
| ----------------- | -------------- |
| **Reitin pituus** | **Sakko**      |
| Lyhyt             | +1 Vahtivuoro  |
| Keskipitkä        | +2 Vahtivuoroa |
| Pitkät            | +3 Vahtivuoroa |

## Maaston vaikeus

|                 |                                |                |                                                                                                                            |
| --------------- | ------------------------------ | -------------- | -------------------------------------------------------------------------------------------------------------------------- |
| **Vaikeus**     | **Maasto**                     | **Sakko**      | **Tekijät**                                                                                                                |
| **Helppo**      | **Tasangot, ylängöt, laaksot** | ei mitään      | _Turvalliset lepoalueet, kanssakulkijoita, hyvä näkyvyys_                                                                  |
| **Vaikea**      | **Metsät, aavikot, kukkulat**  | +1 Vahtivuoro  | _Villieläimet, tulvat, rikkoutuneet varusteet, putoilevat kivet, vaaralliset suojapaikat, metsästäjien ansat_              |
| **Vaarallinen** | **Vuoret, viidakot, suot**     | +2 Vahtivuoroa | _Juoksuhiekkaa, upottavaa mutaa, tukahduttavia köynnöksiä, likaista vettä, myrkyllisiä kasveja ja eläimiä, huono näkyvyys_ |

### Sää

Joka päivä Vartijan tulisi heittää noppaa soveltuvan vuodenajan säätaulukkoon. Jos "**Äärimmäinen**" säätulos heitetään kahdesti peräkkäin, sää muuttuu "**Katastrofaaliseksi**. Navakka tuuli muuttuu hurrikaaniksi, myrsky tulvii laaksoon jne.

#### Säätyyppi

|        |             |             |             |             |
| :----: | :---------: | :---------: | :---------: | :---------: |
| **d6** |  **Kevät**  |   **Kesä**  |  **Syksy**  |  **Talvi**  |
|  **1** |    Mukava   |    Mukava   | Kohtalainen | Kohtalainen |
|  **2** | Kohtalainen |    Mukava   | Kohtalainen |    Huono    |
|  **3** | Kohtalainen | Kohtalainen |    Huono    |    Ankara   |
|  **4** |    Huono    |    Huono    |    Ankara   |    Ankara   |
|  **5** |    Ankara   |    Ankara   |    Ankara   | Äärimmäinen |
|  **6** | Äärimmäinen | Äärimmäinen | Äärimmäinen | Äärimmäinen |

#### Sään vaikeusaste

|                      |                                                                                                 |                                                                 |
| :------------------: | ----------------------------------------------------------------------------------------------- | --------------------------------------------------------------- |
|        **Sää**       | **Vaikutus**                                                                                    | **Esimerkkejä**                                                 |
|      **Mukava**      | Suotuisat olosuhteet matkustamiselle.                                                           | _Selkeää, aurinkoista_                                          |
|    **Kohtalainen**   | Suotuisat olosuhteet matkustamiselle.                                                           | _Pilvistä, tuulista_                                            |
|       **Huono**      | Lisää **Väsymys** _tai_ lisää yksi **vahtivuoro** matkaan.                                      | _Puuskittaiset tuulet, sadekuurot, paahtava helle, viileä ilma_ |
|      **Ankara**      | Lisää **Väsymys** _tai_ lisää **+1 vahtivuoro**. Lisää maaston **vaikeutta** yhdellä asteella.  | _Ukkosmyrskyt, salamointi, sade, mutainen maa_                  |
|    **Äärimmäinen**   | Lisää **Väsymys** _ja_ lisää **+1 vahtivuoro**. Lisää maaston **vaikeutta** yhdellä asteella.   | _Pakkasmyrskyt, jäätävät tuulet, tulvat, mutavyöryt_            |
| **Katastrofaalinen** | Useimmat seurueet eivät voi matkustaa näissä olosuhteissa.                                      | _Pyörremyrskyt, hyökyaallot, hurrikaani, tulivuorenpurkaus_     |

### Erämaan tutkimiskierros

1. **Vartija** kuvailee nykyisen **pisteen** tai **alueen** kartalla ja kuinka reitti, sää, maasto tai ryhmän tila voivat vaikuttaa **matkanopeuteen**. Seurue suunnittelee tai korjaa tietyn suunnan kohti määränpäätä.
2. Jokainen seurueen jäsen valitsee yhden **Erämaatoiminnon**. **Vartija** kertoo tulokset ja heittää sitten [**Erämaan tapahtumat**](#toiminnot-erämaassa) -taulukkoa. Seurue reagoi tulokseen.
3. **Pelaajat** ja **Vartija** kirjaavat ylös kaikki resurssien menetykset ja uudet olosuhteet (esim. soihdun käyttö, _puute_ jne.), ja kierros alkaa alusta.

### Erämaan tapahtumat

|       |                 |                                                                                                                                                                                                                                                                                    |
| ----- | --------------- | ---------------------------------------------------------------------------------------------------------------------------------------------------------------------------------------------------------------------------------------------------------------------------------- |
| **1** | **Kohtaaminen** | Heitä kyseisen maastotyypin tai paikan kohtaamistaulukkoa. Älä unohda tehdä sivuhahmon [reaktioheittoa](/second-edition/players-guide/core-rules.md/#reaktiot) tarvittaessa.                                                                                                       |
| **2** | **Merkki**      | Seurue löytää vihjeen, jäljen tai merkin läheisestä kohtaamisesta, paikasta, piilotetusta erikoisuudesta tai tietoa lähialueesta.                                                                                                                                                  |
| **3** | **Ympäristö**   | Muutos säässä tai maastossa.                                                                                                                                                                                                                                                       |
| **4** | **Menetys**     | Seurue joutuu tekemään valinnan, jonka kustannus on resurssi (muona-annos, työkalu jne.), aikaa tai vaivaa.                                                                                                                                                                        |
| **5** | **Uupumus**     | Seurue kohtaa esteen, joka pakottaa ponnistelemaan tai huolehtimaan tai aiheuttaa viivästyksen. Tämä saattaa tarkoittaa ylimääräisen ajan käyttämistä (ja ylimääräistä **Erämaatoimintoa**) tai **Väsymyksen** lisäämistä pelaajahahmon varusteluetteloon merkkinä vaikeuksistaan. |
| **6** | **Löytö**       | Seurue löytää ruokaa, aarteen tai jotain muita hyödyllisiä resursseja. **Vartija** voi näiden sijaan valita paljastaa alueen tärkeimmän piirteen.                                                                                                                                  |

### Erämaan osat

#### Yö

- Seurue voi halutessaan matkustaa yöllä ja levätä päivällä, mutta yöllä matkustaminen on paljon hitaampaa ja petollisempaa!
- Yöllä matkustaminen on aina vaarallisempaa! **Vartijan** tulisi heittää _kahdesti_ [**Erämaan tapahtumat**](#erämaan-tapahtumat) -taulukkoa.
- Joissakin maastoissa ja sääolosuhteissa voi olla helpompi kulkea yöllä (esimerkiksi aavikolla). **Vartijan** tulisi tasapainottaa nämä haasteet yhdessä muiden kanssa.

#### Nukkuminen

- Päivän viimeinen **vahtivuoro** on yleensä varattu [**Leiriytyminen**](#leiriytyminen) -toiminnolle.
- Hahmot tarvitsevat tyypillisesti unta joka päivä. Mikä tahansa vähäistä keskeytystä suurempi tapahtuma voi mitätöidä tai kumota unen hyödyt.
- Jos seurue jättää **Leiriytyminen**-toiminnon väliin, jokainen heistä lisää **Väsymyksen** varusteluetteloonsa ja on _puutteessa_. Lisäksi univajeessa matkustaminen nostaa maaston **vaikeutta** asteella (eli _Helppo_ muuttuu _Vaikeaksi_).

#### Valaistus

- Soihdut ja muut vastaavat valonlähteet valaisevat 12 metriä seurueesta eteenpäin ja sen jälkeen kohteista näkyy vain hämäriä ääriviivoja.
- Hahmot, joilla ei ole valonlähdettä, voivat kärsiä _paniikista_, kunnes heidän tilanteensa paranee.
- Ympäristöolosuhteet (äkilliset tuulenpuuskat, pöly, vesi jne.) voivat helposti puhaltaa soihdun sammuksiin.

##### Valonlähteet

- Soihtu voidaan sytyttää 3 kertaa ennen kuin se hajoaa.
- Lyhty voidaan sytyttää uudelleen toistuvasti, mutta tämä vaatii erillisen öljykannun (6 käyttöä).

### Toiminnot erämaassa

#### Matkustaminen

- Matka alkaa. Lähialueiden ilmeiset kohteet, piirteet ja maasto paljastetaan niiden etäisyyden mukaan. Tämän toiminnon tekee yleensä koko seurue yhdessä.
- Seurue heittää 1d6 nähdäkseen, eksyvätkö he matkan varrella. Tämä riski voi kasvaa tai pienentyä riippuen reitin **Vaikeudesta**, kartoista, seurueen taidoista ja oppaista.
- Jos seurue eksyy, se voi joutua käyttämään **Erämaatoiminnon** löytääkseen takaisin reitille. Muussa tapauksessa seurue saavuttaa reittinsä seuraavan **pisteen**.

> Muista verrata eksymisen tulosta kyseiseen reitin **Vaikeuteen**.

#### Tutkiminen

- Yksi tai useampi seurueesta tutkii laajaa alueen etsien piilotettuja piirteitä, tiedustellen ennalta tai edeten varovasti.
- Sijainti (suojapaikka, kylä, luola jne.) tai Piirre (kuuma lähde, maanalainen joki, haaksirikkoutunut laiva jne.) löytyy.
- **Matkustaminen**-toiminto tarvitaan edelleen _poistumaan_ nykyiseltä alueelta, vaikka se olisi tutkittu kokonaan.

#### Ruoan hankkiminen

- Yksi tai useampi seurueesta voi metsästää, kalastaa tai etsiä ruokaa keräten 1d4 **muona-annosta** (3 käyttöä kullakin). Mahdollisuus suurempaan saaliiseen kasvaa jokaisen lisäosallistujan myötä (esim. 1d4 muuttuu 1d6:ksi, enintään 1d12:ksi).
- Asiaankuuluva kokemus tai varusteet voivat myös lisätä kerätyn saaliin määrää.
- Seurue saattaa kohdata koteja ja pieniä kyliä, kuluttaa kultaa ja täyden **vahtivuoron** täydentääkseen ruokavaransa.

#### Leiriytyminen

- Seurue pysähtyy pystyttämään leirin erämaahan. Jokainen ryhmän jäsen (ja heidän ratsunsa) kuluttaa **Muona-annoksen**.
- Tehdään **vartiovuorot**, jotta seurue voi nukkua rauhassa. Pienempi seurue voi joutua ottamaan riskin nukkua ilman vartiota tai olla nukkumatta useamman päivän aikana.
- Seurueen jäsenet, jotka kykenivät lepäämään, poistavat kaiken **Väsymyksen** luettelostaan.

## Vapaa-aika

Pelikertojen välillä pelaajat voivat harjoittaa erilaisia aktiviteetteja, kuten tutkimusta, johtolankojen seuraamista, taitojen parantamista tai suhteiden luomista. Pelaajahahmolla on kerrallaan vain yksi **Vapaa-ajan toiminto**. Näitä toimintoja ei voi suorittaa vaarallisissa olosuhteissa tai hahmon ollessa toipilaana. Hahmo ei voi suorittaa toimintoa, jos se vaarantaisi hänen turvallisuutensa.

### Merkkipaalut

Useampaa vaihetta vaativille toiminnoille **Vartija** asettaa 1-5 **Merkkipaalua**, joiden avulla pelaajat voivat seurata edistymistään. Kukin **Merkkipaalu** edustaa kattavaa tehtävää, jossa ei ole vuorovaikutusta. **Vartija** voi esittää erilaisia tapoja näiden tavoitteiden saavuttamiseksi, joista kullakin on omat **Merkkipaalunsa**. Riippuen pelin tapahtumista, **Vartija** voi myös ottaa käyttöön uusia **Merkkipaaluja** tai hylätä olemassa olevia.

### Hinta

Pelaajahahmot voivat suorittaa yksittäisiä **Merkkipaaluja** tekemällä **Vapaa-ajan toiminnon** ja maksamalla sen **Kustannuksen**. Jos hahmo ei pysty maksamaan **Kustannusta**, hänen on ehkä keksittävä jokin muu tapa saavuttaa tavoitteensa. Muutama esimerkki **Kustannuksesta**:

- **Kulta**: Kullan välitön maksaminen hahmon varusteluettelosta.
- **Resurssit**: Ei-rahalliset kustannukset, kuten aineelliset hyödykkeet, tietyt yleiset esineet jne.
- **Maine**: Luottaminen hahmon maineeseen, persoonallisuuteen, olemukseen, suhteisiin jne.
- **Menetys**: Uhrata jotain erityistä ja ainutlaatuista. Sormi, sielu, **Muinaisesine** jne.

Jotkin **Kustannukset** voivat laskea tai jäädä kokonaan huomioimatta hahmon taitojen, yhteyksien tai tahdonvoiman avulla. Pelaajahahmo on esimerkiksi saattanut jo saavuttaa tarvittavan maineen saadakseen pääsyn kuuluisaan laitokseen, jolloin **kustannus** on pienempi. Toisaalta joku toinen hahmo ei ehkä ole yhtä onnekas ja joutuu sen sijaan luottamaan persoonallisuutensa voimaan. Tässä tapauksessa Vartijan tulisi ilmoittaa riskistä (pysyvä pääsykielto, maineen menetys jne.). Tämän jälkeen pelaajahahmo tekee **WIL**-pelastusheiton; jos se onnistuu, kustannus joko pienenee tai siltä vältytään kokonaan.

## Vapaa-ajan toiminnot

Seuraavat aktiviteetit edustavat joitakin yleisimpiä **Vapaa-ajan toimintoja**, joita pelaajat voivat valita. **Vartija** voi myös luoda omia toimintoja pelin tarpeiden mukaan.

### Tutkimustyö

Pelaajahahmo selvittää kysymystä kadonneesta tai unohdetusta tarusta, kadonneen esineen sijainnista, tärkeän sivuhahmon olinpaikasta ja niin edelleen. Tämän toiminnon suorittaminen edellyttää, että pelaajalla on selkeästi muotoiltu kysymys, johon hän haluaa vastauksen, sekä pelimaailman tiedon**lähde**, jonka kanssa hänen hahmonsa voi olla vuorovaikutuksessa. Jos pelaajahahmolla ei ole **Lähdettä**, hän voi käyttää **Vapaa-ajan toiminnon** yrittäessään löytää sellaisen. Ei ole mitään takeita siitä, että hän onnistuu. Kun kysymys on esitetty ja sopiva **Lähde** on tunnistettu, **Vartijan** olisi ilmoitettava mahdolliset **Merkkipaalut** ja niihin liittyvät **Kustannukset**.

#### Kysymykset

Kuten aina, kysymyksen on perustuttava kokemukseen, joka tapahtui pelin aikana.

**Esimerkkejä:**

- "Missä on **kadonnut Itä-Nipoorin temppeli**?"
- "Kuka **Onnelassa** voisi tietää, miten muinainen holvi murretaan auki?"
- "Mistä löydän parannuskeinon **kiharatautiin**?"

#### Lähteet

**Lähde** on henkilö, paikka, ryhmittymä tai yhteisö, jolla on joko osittain tai kokonaan vastaus, jota hahmo etsii. Ne voivat olla sivuhahmoja, Ryhmittymiä, henkiä tai jopa muita pelaajahahmoja.

##### Esimerkkejä:

- **Suulas-Kewr**, **Kauppiaiden Konklaavin** usein käyttämä yhteyshenkilö. Huolimatta erinomaisista suhteista tähän ryhmittymään, avun pyytäminen laittomuuksia varten saattaa tulla kalliiksi.
- **Metsäläinen**, jonka koti on syvällä **Veitsien metsässä**. Seurue kohtasi hänet aikaisemmalla retkellä, eikä tapaaminen päättynyt hyvin. Silti hänen sanotaan tuntevan jokaisen yrtin laadun ja niiden parantavat ominaisuudet.
- Kiertävä sirkusryhmä **Nukketeatterin temppeli**, joka on kiertänyt tunnettuja ja tuntemattomia maita. Seurue avusti yhtä sen jäsenistä **Tulen sateen** aikana, kun jopa Korven olennot valmistautuivat pakenemaan kodeistaan. Jos joku on kuullut unohdetuista paikoista, niin he.

### Koulutus

Hahmo voi parantaa taitojaan esineellä tai kyvyllä, ja tällä on selkeät kerronnalliset tai mekaaniset vaikutukset. Hän saattaa olla kiinnostunut tekemään enemmän vahinkoa tietyllä aseella, vähentämään mahdollisuuksiaan eksyä huonossa säässä tai oppimaan lukemaan muinaisten kieliä. Pelaajahahmo saattaa viettää useita **Vapaa-ajan toimintoja** harjoittelemalla tietyllä aseella, jolloin hänen taitonsa paranevat viikko viikolta. Tai sitten heidän on matkustettava kaukaisen tietäjän luokse ja parannettava taitojaan lyhyen mutta intensiivisen opiskelun avulla.

Pelaajan on selitettävä tarkasti mitä hän haluaa parantaa ja **Mestari**, jonka kanssa hän voisi harjoitella. Ja tietysti hahmon inspiraatio kehittymiseen pitäisi tulla jostain kokemuksesta pelissä. **Vartijan** tulisi tarjota mahdolliset **Merkkipaalut** ja niihin liittyvät **Kustannukset**.

**Esimerkkejä:**

- **Kahden käden torjunta**: Taistellessaan toinen käsi vapaana, pelaajahahmon HP kasvaa tilapäisesti 1d4:llä. Seurue otti palkkalaisen Kraatterimailta, joiden taistelijat korostavat vihollisen hyökkäysten välttelemistä. Hän on suostunut kouluttamaan kenet tahansa, joka kykenee päihittämään hänet lähitaistelussa.
- **Yrttioppi**: Kun pelaajahahmolla on oikeat ainesosat, hän voi valmistaa **Parantavaa voidetta** (palauttaa 4 STR:ää) **Vapaa-ajan toimintona**. Saatuaan hoitoa **Viheraukioiden** iäkkäältä yrttimestarilta haavoittunut pelaajahahmo pyysi, että häntä koulutettaisiin parantajan taidoissa. **Mestari** on suostunut, mutta pyysi että hän kerää kolme harvinaista yrttiä ennen kuin koulutus voi alkaa.
- **Taimentaituri**: Kun teet Ruoan hankkimis**toiminnon**, viileän makean veden läheltä kerättyjen **muona-annosten** määrä kasvaa yhdellä askeleella (esim. 1d4 muuttuu 1d6:ksi). Seurue saattoi pulaan jääneen luonnontieteilijän pahamaineisen kauhistuttavilta **Hopeisilta autiomailta** turvallisesti takaisin kaupunkiin. Kiitokseksi hän on tarjoutunut kouluttamaan pelaajahahmon tunnistamaan ja pyydystämään kylmemmissä vesissä viihtyvän tavallisen järvikalan.

### Suhteiden vahvistaminen

Hahmo edistää suhdettaan pelimaailman sivuhahmoon tai Ryhmittymään. Ensin heidän on yksilöitävä taho, jonka kanssa he haluavat vahvistaa siteitä, sekä tietty **tarkoitus** (esim. luottamuksen rakentaminen, ystävyyden korjaaminen, jäsenyyden hakeminen johonkin Ryhmittymään, liiton muodostaminen ja niin edelleen). Tämän jälkeen **Vartija** tarjoaa konkreettisia toimenpiteitä (esitettynä **Merkkipaaluina** ja **Kustannuksina**), joihin pelaajahahmo voi ryhtyä suhteensa edistämiseksi. Jokaisen suoritetun **Merkkipaalun** kohdalla **Vartija** kuvaa, miten pelaajahahmon suhde on edistynyt tai muuttunut.

**Esimerkkejä:**

- Palattuaan epäonnistuneelta tutkimusretkeltä **Juuristoon**, pelaajahahmo huomaa, että hän oli tietämättään tuonut mukanaan salamatkustajan: silmättömän ahmijan, joka on juuri kuoriutunut. Hän päättää pitää olennon ja kouluttaa sitä salassa.
- Pelikerran aikana pelaajahahmo ystävystyy **Kypärän ritarikunnan** edustajan kanssa. Pelaajahahmo on vaikuttunut ritarikunnan arvoista ja kysyy, mitkä ovat jäsenvaatimukset.
- Voimakkaan ryhmittymän edustaja kuolee **Sammakoiden taistelun** aikana, kun hän oli seurueen huolenpidon alla. Nyt tästä vastuulliset haluavat tarjota hyvitystä, jotta seurue voi jälleen suorittaa tehtäviä kyseiselle ryhmittymälle.
